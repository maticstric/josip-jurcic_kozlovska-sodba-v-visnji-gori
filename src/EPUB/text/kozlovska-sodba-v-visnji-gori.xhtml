<?xml version="1.0" encoding="utf-8"?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Kozlovska sodba v Višnji gori</title>
		<link href="../css/ebuk.css" rel="stylesheet" type="text/css"/>
	</head>
	<body epub:type="bodymatter">
		<section id="kozlovska-sodba-v-visnji-gori" epub:type="chapter">
			<h2 epub:type="ordinal">Kozlovska sodba v Višnji gori</h2>
			<p>Nekaj let je temu, kar sem — meni se zdi, da v Novicah — pravil o višenskem loncu in njegovi osodi. In zameril sem se bil nekemu možu, da je še dan danes grozovito hud na-me, da-si tudi mi še na misel ni prišlo, da bi ga bil razžalil. Hvalil naj bi me možek hvalil, da njegovo rojstno mesto slavim. Pa saj vem, da pride še tisti dan, ko se mu bodo oči odprle, vzlasti potem ko bom še druge starine njegovega mesta svetu razkril, kar sem ravno zdaj namenjen. Veliko sicer vem o Višnji gori, vem na priliko, o necem slovečem polžu povedati in drugo, pa tega ne bom raznašal. Tudi o tisti glasoviti črešnji, ki bojè v Višnji gori raste in rodi že dokaj let, pa ne vedó Višnjanje ali so črešnje črnice ali belice, ker jih otroci vselej zelene pojedó, — tudi o tej ne bom govoril, temuč za zdaj naj samo višnjansko sodnijsko bistroumnost pohvalim, naj namreč povem, kako je tekla v starem času sloveča pravda zastran Lukež Drnuljevega kozla in nepopasenega vrta Andraša Slamorezca.</p>
			<p>Lukež Drnulja, višnjanski meščan, ni sicer svojega mleka pil — ker v tistem starodavnem času, ko je on živel, bilo je še menj kravjih repov v Višnji gori ko današnji dan; Lukež Drnulja ni za nemške kandidate glasoval, ker tačas ni bilo za nobenega treba, vendar je imel ta Lukež Drnulja svojo lastno hišo sredi mesta. Res ni bila velika, pa bila je gostoljubna, zakaj vežna vrata so noč in dan na stežaj odprta stala in če je kak pèsek mimo tekel in mu je kaj na um prišlo, stopil je v to vežo, nogo zavzdignil in kaj popustil. Tudi ljudjé so sosebno ob semánjih dnevih svoje počutke v Drnuljevo vežo hodili odpravljat. In naš Lukež, postaren, suh in kljukonos mož, ki je od pomnjenja že za ponočnega čuvaja služil, ni se kdo ve kaj in kako zmenil za te in take nemestne navade tujih psov in tujih največ kmečkih ljudí. Eni trdijo, da je bil tako bogaboječ in potrpljiv; drugi pa hočejo bolje vedeti in pravijo, da je imel čuvaj Drnulja nekaj tistega, boggavedi morda čisla vrednega ponosa na sebi, kteri se vsem višnjanskim meščanom bojè od roda do roda deduje in zapušča, da se ne menijo veliko, kaj in kako delajo »kmečki cepci« okrog njih.</p>
			<p>Več kakor gospodar Drnulja je pa porajtal njegov kozel Lisec, ki je bil zarad pomanjkanja boljšega hleva v veži privezan, za te goste. Kedar koli se je kak pes oglasil v vežo, trgal je Lisec nemiljeno svojo motvoz, in roge nastavljal in pripravljal se na trk. Iz tega je dostikrat prišlo, da se je več psov zbralo okrog njega in brez pretrganja lajalo, da so vsi višnjanski otroci vkup vreli in ubozega Lisca kamnjali in z blatom cokali za Bóga svetega.</p>
			<p>Kdo pameten se bo torej čudil, če se je nesrečni kozel Lisec nekega popoldne, ko je Drnulja ravno kradoma v hosti za-nj zelenje smukal, iztrgal in meketaje na ves dir po višnjanskem mestu bežal pred psovi in otroci.</p>
			<p>Ko se stori hlad, naveličajo se Liščevi sovragi ubozega bradača drvajsati, in Lisec se oddahne ravno tam za kamenjem, kjer se je nekdaj tisti glasoviti polž rodil, kterega so Višnjanje, če se prav sliši in bere, po božje častili. Tam tedaj se kozel Lisec vsede, roge po koncu pomoli in z brado majaje prežveka poklajo in premišlja, kam bi šel. Pozabi vse reve in nadloge, in neka sladka čut prostosti ga obide, ko pod seboj zagleda zeleni vrt mestnega svetovalca Andraša Slamorezca.</p>
			<p>Po neutrudnem preiskovanji se mi je dalo zvedeti, kdo in kakov je bil ta Andraš Slamorezec. Da je bil mestni svetovalec, to sem popred vedel. Stari, po meni iznajdeni akti pa še pristavljajo, da je bil človeče na kratkih nogah, premožen čez trebuh, da je rad špeh in čebulo jedel in — kar je morda še imenitniše — da je bil strupen sovražnik ponočnega čuvaja, Liščevega gospodarja Lukeža Drnulje. Da ga je pa tako na smrt sovražil, to se je neki tako godilo:</p>
			<p>Andraš Slamorezec je imel, da-si že petdeset let star, najlepšo mlado ženo, kar se jih je pred in potem rodilo v višnjanskem mestu. Res je sicer da mlajši rod starodavnih Višnjanov sloví zarad nravnega in čednostnega življenja, ali izjemki se dobodo povsod. Kleopatra in Didona v Afriki, grška Helena in druge zgodovinske lepotice nam pričajo, kaj utegne lepa ženska kolobucije in nadloge napraviti sebi in drugim, da utegne še pobožnega moža prevariti itd. Tako so tudi v Višnji gori ob tistem času nekteri šemežni mladi babjaki škileli za Slamorezelo. Lukež Drnulja je bil tako nesrečen, da je nekdaj po noči, ko je deseto uro klical, naletel nekoga te vrste, kako se je ob Slamorezčevem zidu spenjal do okna. To je razsrdilo in razkačilo njegovo moralnost in pravil je o tej neslišani grdobiji drugo jutro po vsem mestu. Andraš Slamorezec ni veroval vsega tega in trdil je, da je Drnulja obiravec, širokoustnež, potepuh in slepar. Pri prvi seji mestnih očetov je nasvetoval, naj se mu vzeme ponočno stražarstvo. Ali tudi Drnulja je imel prijatelje in Slamorezčev nasvet je padel z vsemi zoper tri glasove. Od tiste dobe je bil Drnulja Andrašu trn v peti in gledal in pazil je dan na dan, kako bi ga pogubil.</p>
			<p>Pa vrnimo se h kozlu Liscu.</p>
			<p>Ta je, kakor smo povedali, poželjivo s kamenja ogledoval zeleni vrt mestnegu svetovalca. Kaj ko bi kozel prišel do glavnatega zelja, vabljive solate, lepe detelje in druge zelenjave, mislil si je naš Lisec. In ni dolgo prevdarjal, temuč s kozjo brado svojo je pokimal, vzdignil se in šel proti vrtu Andraša Slamorezca.</p>
			<p>Toda vrt je bil ograjen okrog in okrog z lesenim plotom pet pedi in tri palce visocim. Pomerjal je kozel Lisec na vse, kako bi noter prišel, ali ni se dalo.</p>
			<p>Spne se s prednjimi nogami vrh plota in gleda s pregrešnim veseljem in veliko poželjivostjo na vrt, ob enem premišljevaje, kako bi se dal plot podreti, preskočiti ali kar si bodi.</p>
			<p>Pa kaj se zgodi?</p>
			<p>Ravno v tem stanu ga zagleda gospod Andraš Slamorezec. On je ravno nekaj kislega mleka posrebal za popoldno kosilo in je ravno premišljal — vedigabog kaj — ko Drnuljevega kozla ob plotu zapazi in njegovo hudobno namembo razvidi. Razkačen popade — ne vem če burklje ali štorkljo in dirja na plano s trdnim namenom, da bi hudobnega Drnuljevega kozla do gotove smrti potolkel. Lisec, nedolžni kozel, nič hudega vajen od starejih ljudi, prijazno mekeče in meni: ta mi bo plot odprl in jaz idem na vrt. Slamorezec ko bliže dojde, zamahne in ob tisti uri bi bil ubozega Lisca potolkel na žive in na mrtve, da ni bil ob hipu sam samcat Lukež Drnulja, ki je Lisca s strahom in skrbjó iskal, priskočil, Slamorezca za roko zgrabil in tako govoril: »Stojte, nehajte, jenjajte, zlega ne delajte, o Slamorezec! Moj kozel nedolžni nič hudega ne misli, nikarte ga ne pobijajte«.</p>
			<p>Pač bi bil očanec Slamorezec v tisti minuti Drnuljo potepel, da ni bil ta močneji. Tako pak se mu je je britko zagrozil in djal: »Molči Drnulja, in tvoj kozel hudoben, jaz te bom tožil na veliko pravdo pri mestni sodniji«.</p>
			<p>»Ni vam krivice, kar čete storite« pravi Drnulja, prime kozla Lisca za brado in ga trikrat pripali z grjačo.</p>
			<p>»Hudobna volja je v svetem pismu prepovedana kakor hudobno djanje, pomeni to ti in tvoj kozel« pravi Slamorezec.</p>
			<p>Tako se je reč iztekla. In čez šest dni in šest noči so sedeli mestni očetje, župan iz Višnje gore, svetovalci, vsi starešine in vsi veljaki.  Imeli so sodbo pred seboj, veliko pravdo kozlovsko.</p>
			<p>Tožnik je bil Andraš Slamorezec, toženec je bil pričujoč: prvič Lukežev kozel Lisec s svojo brado; drugič njegov gospodar in advokat, sam Lukež Drnulja. In mnogo premnogo množice Višnjanov je bilo zbrane, modrih možakov in pametnih ženic, ki so poslušat prišli, kako bo tekla imenitna kozlovska pravda.</p>
			<p>In vstal je v tem sodnjem zboru višnjanskih modrijarhov, starešin in sodnikov Pavle Zaropotaj, prvi sodnik in župan tega starega mesta. In svitlo je sodnik Zaropotaj po zbrani množici pogledal, trikrat z ustmi zacmakal in glas povzdignil menda tako-le:</p>
			<p>»Kaj smo se danes zbrali? To vprašam vas, stari Višnjanje, zaslomba in podpora našega slavnega mesta, in tudi vas, ki usta odpirate in ušesa nastavljate po vsej spoštljivosti, da bi zaslišali kaj je pravica s ktero je Bog med ljudi poslal. Kaj se nismo zbrali zavoljo Drnuljevega kozla Lisca in zarad Slamorezčevega vrta. Ta hudobna kozlovska zver je namreč, zapeljana po svoji meseni poželjivosti, po pregrešni lakoti in požrešnosti, dalje po lenobi in nemarljivosti svojega gospodarja Lukeža Drnulje, namenjena bila, da bi vse zelje, vso peso, korenje, česno in čebulo na Andraš Slamorezčevem vrtu posmukala, pojedla, potrla in požrla. Kaj ne, Višnjanje, da smo mi od nekdaj bogaboječi in pravični?«</p>
			<p>»Smo, smo« odgovarja višnjansko ljudstvo.</p>
			<p>»Če smo bogaboječi, poslušajmo, kaj Bog pravi. Deveta in deseta zapoved pravi, da ne smemo ničesa poželeti, kar ni naše ampak našega bližnjega. On prepoveduje vse hudobne misli. Če jaz mislim komu zelje snesti ali pa buče, je pri Bogu toliko, kakor da bi je bil res snel. Drnjuljev kozel je pa poželel svojega bližnjega blago, on je pregrešno čez plot gledal, toraj ga obsodimo na smrt!«</p>
			<p>In vse ljudstvo zagrmi: »Obesimo ga!«</p>
			<p>»Lukež Drnulja pak« — govori višji sodnik dalje — »ni nič kriv tega. Njega ni bilo doma in kar je še več, od je dober nočni čuvaj. Dajmo mu samo pet gorkih palic po podplatih, pa nič več«.</p>
			<p>»Pet palic!« kričé Višnjanje.</p>
			<p>Ko se vihar poleže, viši sodnik Zaropotaj pa vsede, kar vstane sivobradi starešina Žužnal in tako govori:</p>
			<p>»Ko sem še jaz v sami srajci in brez hlač okoli tekal, tačas je bilo drugače v Višnji gori. Kaj sem hotel reči? — tačas še nismo imeli studenca z deskami kritega in solnce je bolj gorko sijalo ko zdaj. Tačas smo imeli bolj urne noge, boljše oči in vse živote bolje ko zdaj. Pa kaj sem hotel reči — da, Lukež Drnulja ni nič boljši ko njegov kozel. Le ubijmo ga in umorimo, bode vsaj drugopot vedel svojega kozla dobro privezati doma, da ne bo mogel poskušati kako bi se škoda delala«.</p>
			<p>Andraš Slamorezec je od veselja poskočil in zavriskal, ko je zaslišal te modre besede starega starešine Žužnjala. Ali gospodar Gôbežal drugi starešina, sovražnik Žužnjalov trikrat z glavo zmaje, v četrtič pa srdito vstane in pravi: »Kakove so te besede, ktere sem zaslišal? To niso prave besede. Bodimo, Višnjanje moji, pošteni z ljudmi, da bo Bog z nami pošten; milost skažimo in pravico, da nam Bog milost skaže in pravico; ne srdoritimo se, da se ne bo on srdoritil. Saj veste, da imamo našega polža v veliki časti, kar je lepo in prav. Od njega, od našega polža se čednosti učimo. On je pohleven, toliko hišo ima, da jo s seboj nosi, roge ima, pa ne bode, noge ima, pa ne kolovrati naglo, ampak lepo in počasi leze, kar je prav; ob kratkem: nikomur nič žalega ne prizadeva. Še mi tako bodimo. Glejte, Višnjanje moji, ko bi kdo izmed nas — česar nas pa sveti Bog obvaruj — hotel našega polža dražiti, drezati in cukati, kaj bi pač storil? V svojo hišo bi se tiho nazaj pomeknil in bi sam pri sebi djal: Bog jim grehe odpusti; saj ne vedó, kaj delajo. Posnemajmo svojega starega polža, da se bo nam dobro godilo in nam bode dobro na tem svetu. Odpustimo Lukežu Drnulji ne le smert, temuč tudi tistih pet palic po podplatih. Kozlu Liscu tudi odpustimo, on je neumen, ne ve kaj je pravo in grešno. In če to storimo, Višnjanje, bode današnje in vse prihodnje dni Bog vesel, da je Višnjo goro ustvaril«.</p>
			<p>Vse Višnjanke skoraj s svojimi otroki se v jok spusté, ko zaslišijo ta govor od polževih čednosti. Kakor bi mignil, bilo je veliko število veljavnih mož za Gobežla in pomiloščenje Drnuljevega Lisca. Strahoma je tožnik Slamorezec videl to premembo misli mestnih sodnikov in tekal okrog, da bi jih zopet vsaj polovico na svojo stran nazaj pridobil. In res vstane v drugič starešina Žužnjal in v dolgem govoru glasuje za kozlovo in Drnuljevo smert bojè tako izvrstno, da so se zdajci Višnjanje razpolovili na dve stranki, ena za milost, druga manjša za smrt kozlovsko.</p>
			<p>Govorili so še sodniki in meščanje: Jurček Griža, Bošte Krevs, Peter Štrama, Marko Črmaž, Miha Kisovar, Jožman Kravopasec in še več zaznamovanih slovečih možakov eni z Gobežlom, eni z Žužnjalom.</p>
			<p>Ne morejo se zediniti, zmešnjava je velika, srditi postajajo in eni pesti stiskajo.</p>
			<p>Viši sodnik in župan Zaropotáj, ki je bil h Gobežlovi večini prestopil, boje se, da bi prihodnje leto zopet izvoljen ne bil, imel je veliko preglavice in križe v, kot prvosednik primeren red ohraniti. In ker je videl, da se zlasti zarad tega pričkajo in pulijo, ali ima kozel Lisec um in pamet ali ne, zmisli se v svoji modri glavi in pravi:</p>
			<p>»Možje! stojte, poslušajte! kaj bi bilo, ko bi mi po kozla Lisca poslali ter bi ga preiskali in pretipali in razvideli, ali ima pameti ali je nima?«</p>
			<p>S tem predlogom ste bili obe stranki zadovoljni in Lukež Drnulja je z mestnjani: Kašopiharjem, Lasačem in Črmažem dirjal domu, da bi kozla pred visoko in čestito sodnijo pripeljal.</p>
			<p>Med tem so si višnjanski možjé malo oddehnili in pot z vročega čela obrisali, vendar so željno pričakovali, ali se bo kozel pametnega skazal ali ne.</p>
			<p>Drnulja pak s solznim očesom doma Lisca omotvozi in ga vleče za seboj opominjuje Črmaža, da naj ga poganja, pa le — prav z lepo. Liscu pak žalosten pravi: »O ko bi se dalo, da bi midva jaz in ti mogla zdajle kože menjati in glave tako, da bi bil jaz kozel ti pa moj gospodar Drnulja! Zakaj če se ne boš dobro obnašal, obesili te bodo in še meni ne bo dobro. O da bi vsaj toliko ti danes pameten bil, da bi se vsaj tako neumnega delal, kakor si neumen bil, ko si šel čez plot Slamorezčevo zelje gledat in si sebi in meni hudo storil«. Pravijo, da kozel na to ni ničesa odgovoril svojemu žalosti polnemu gospodarju Lukežu Drnulji.</p>
			<p>Prišedši med sodnji zbor, kozel se malo zmeni za vse sodnike in starešine, temuč meni nič tebi nič se vleže in se z zadnjo nogo prav dobro za vratom popraska.</p>
			<p>»Kozel je neumen, ne ve kaj bi storil, ničesa se ne boji«, sklepa iz tega Gobežel.</p>
			<p>»Ni neumen« vpijejo nasprotniki in glejte čuda: kozel Lisec sam odmaja z brado.</p>
			<p>»Ali ste videli« kričé nasprotniki.</p>
			<p>»Muho je odganjal«, vpije Drnulja in srdit, da se Lisec tako slabo obnaša, zamahne z batino nad njim. Kozel se ustraši, iztrga iz njegovih rok in kakor bi devet naglavnih grehov nad seboj imel, zdirja po trgu in naravnost domu. »To je slaba kozlova vest!« pravijo Žužnjal in njegovi privrženci in o gorje! — Drnulja vidi, da se število prijateljev zopet manjša. Pristopi k starešini Gobežlu in mu skrivaj pravi: »O ljubi oče Gobežel! tri jare kokoši vam do prve nedelje prinesem, le rešite me iz teh rev in težav«.</p>
			<p>Toda ni bilo treba jarih kokoši, kajti v tistem hipu pride sloveč berač in vedež višnjegorski Flerè Krivostegno. Ta je mnogo sveta obhodil, imel od Boga po višnjanski veri poseben dar modrosti ter je znal coprati, da so zdravi oboleli, bolni umirali.</p>
			<p>»Flerè Krivostegno naj sodi za vso Višnjo goro« zmisli se neka ženska in na enkrat je Flerè sedel na Zaropotajevem stolu, svojo bergljo ob sebi vzdignil in jel pozvedovati, kaj je in kako je. Obe stranki ste ga bili veseli, ker tako je hitro zopet edinost in zloščina prišla v ljubo višnjansko mesto; celo Lukež Drnulja se je obveselil, ker je z druzimi meščani vred veliko stavil na pravičnost in posebne božje darove Krivostegnove.</p>
			<p>Dolgo naslanja vedež Flerè kosmato brado na bergljo in misli: »Višnjanje, tukaj je težko soditi« — pravi Flerè Krivostegno. »Zakaj greh je storjen in ni storjen. Ko bi bil kozel zelje požrl, tepli bi ga bili s palicami, da bi bil čutil. In Andraš Slamorezec bi zelja ne bil imel. Zdaj pa kozel ni zelja pojel. Slamorezcu ni nič škode. Greh poželjivosti pa ima vendar kozel nad seboj, zato je kazni vreden. Hùm hùm, to je težko soditi«.</p>
			<p>In zopet nasloni kosmato brado in misli.</p>
			<p>In glejte! Proti poldne je bilo, kar vstane vedež Krivostegno počasi tri prste na čelo dene in pogleda svitlo in veselo po višnjanski drhali.</p>
			<p>»Božji duh ga je razsvetlil, poslušajmo!« šepetajo stari in mladi.</p>
			<p>Krivostegno pak govori in razsodi tako-le:</p>
			<p>»Ker se kozel ni z zeljem mastil, pa bi se rad mastil, ker je čez plot gledal, pa ni mogel čez plot, zató naj bo po svoji senci tepen z devetimi udarci. Njegov gospodar Drnulja pak naj bo ta tepež gledal z zavezanimi očmi, ker je kozla slabo privezal. In zato ker mu je ušel, zató bomo pol ure s palico zamahovali nad njim«.</p>
			<p>»To je višnjanski Salomon!« vpije krdelo.</p>
			<p>Trikrat je še solnce nad Višnjo goro stalo in ko je v četrtič prišlo, gnali so kozla Lisca in Lukeža Drnuljo iz mesta ven na hrib Peščenjak in tam, kjer so na hribcu stale slavne višnjanske vislice, tam je bil kozel Lisec vpričo višnjanske množice po senci tepen in Drnulja je to tepenje z zavezanimi očmi gledal in s palicami so nad njim zamahovali.</p>
		</section>
	</body>
</html>
